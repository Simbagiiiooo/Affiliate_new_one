---
metatitle: "Rusteloos: innerlijke onrust wat is het?"
title: "Rusteloos: innerlijke onrust"
metadescription: Ken je het gevoel dat je na een drukke dag eindelijk in bed
  ligt, maar jij je heel rusteloos voelt? Het lukt je niet te ontspannen. Hoe
  kan dat? Lees dit blog!
description: Ken je het gevoel dat je na een drukke dag eindelijk in bed ligt,
  maar jij je heel rusteloos voelt? Het lukt je niet te ontspannen. Je kunt je
  onrustig in je hoofd voelen of last hebben van rusteloze benen, armen of
  voeten. Waarom wil je lichaam bewegen als je eindelijk kunt ontspannen?
  Rusteloosheid kan heel vervelend zijn.
author: Ralf van Eck
date: 2022-03-30T12:35:55.927Z
tags:
  - post
  - stress
image: /assets/blog/worried-stressed.jpg
imageAlt: nerveuze man
---
Ken je het gevoel dat je na een drukke dag eindelijk in bed ligt, maar jij je heel rusteloos voelt? Het lukt je niet te ontspannen. Je kunt je onrustig in je hoofd voelen of last hebben van rusteloze benen, armen of voeten. Waarom wil je lichaam bewegen als je eindelijk kunt ontspannen? Rusteloosheid kan heel vervelend zijn. Het maakt je moe en je komt niet goed tot rust. Hoe komt het dat je je zo rusteloos voelt? Wat is de oorzaak van rusteloze benen? En kun je iets doen om toch goed tot rust te komen?

### Rusteloosheid en stress

Je voelt je rusteloos wanneer je aandacht ongericht is en je veel adrenaline in je lichaam hebt. Je hebt constant het gevoel dat je iets moet doen, maar je kunt je nergens op concentreren en je krijgt niets gedaan. Als je het gevoel hebt niets gedaan te kunnen krijgen, kan dat voor veel stress zorgen. Zekerheden die wegvallen of veranderingen die zich voordoen, kunnen voor rusteloosheid zorgen. Je begint diep na te denken, te analyseren, te piekeren en te ijsberen. Als je maar lang genoeg blijft piekeren, kom je vanzelf tot een oplossing. Dat is in ieder geval wat je hoopt.

Je rusteloos voelen is een signaal van je lichaam dat je gestrest bent. De onrust in je lichaam heeft als doel om je scherp te stellen en je te kunnen focussen. Het gevoel dwingt je namelijk om je volledig op het probleem te richten. En als je veel tijd en energie in het probleem steekt, zul je het in sommige gevallen op kunnen lossen. Maar als je je een te lange tijd rusteloos voelt, kan de stress veel schade aanrichten. Je kunt slaapproblemen krijgen, chronisch vermoeid worden of last krijgen van een verhoogde bloeddruk. Bovendien is rusteloos zijn een van de symptomen van een burn-out.

### Rusteloze benen

Je kunt letterlijke onrust in je lichaam voelen. Veel mensen in Nederland hebben bijvoorbeeld last van rusteloze benen, een neurologische bewegingsstoornis. Je voelt onaangename tintelingen in je benen, waardoor je ze maar moeilijk stil kunt houden. En je moet ze bewegen om van het vervelende gevoel af te komen.

![](/assets/blog/giphyrestless.gif)

De klachten zijn vaak ’s avonds het ergst wanneer je rustig op de bank zit of in bed ligt. Het zogenoemde Restless Legs Syndrome (RLS) kan je regelmatig uit je slaap houden. Tijdens je slaap kun je last hebben van ongecontroleerde bewegingen in je slaap. De klachten kunnen steeds erger worden en je kunt ook last krijgen van rusteloze armen, voeten of handen of het onprettige gevoel in je romp voelen.

Meestal is de oorzaak van rusteloze benen onbekend. Wel is bekend dat het vaker voorkomt bij oudere mensen en vaker bij vrouwen dan bij mannen. De aandoening kan samenhangen met een zwangerschap, met bepaald medicijngebruik of met een minder goede werking van de nieren. Ook zijn er vaak andere familieleden met rusteloze benen.

Het kan helpen om minder koffie en alcohol te drinken en te stoppen met roken. Zorg voor voldoende beweging en een vaste slaaproutine. Probeer ’s avonds tot rust te komen, zodat je ontspannen naar bed gaat. Neem bijvoorbeeld een warme douche of masseer je benen. Sommigen ervaren meer klachten als ze erg gestrest zijn of een stressvolle periode doormaken. Vermijd daarom zoveel mogelijk stress om de klachten te verminderen.

### Innerlijke onrust in je hoofd

Daarnaast kun je ook een innerlijke onrust in je hoofd voelen. Je hebt veel aan je hoofd en je blijft maar piekeren. Je kunt niet meer helder denken en het lukt je niet meer goed je ergens op te concentreren.

Deze rusteloosheid maakt je moe en kan ook nog eens leiden tot slaapproblemen. Het is bijna onmogelijk voor je om tot rust te komen. Je hebt het gevoel dat je nog iets moet doen of je blijft naar een oplossing voor je probleem zoeken. De gevolgen van de innerlijke onrust in je hoofd maken je vatbaar voor stress en voor een burn-out. Benieuwd hoe je specifiek meer rust in je hoofd kunt krijgen?

![](/assets/blog/restless-clockhead.png)

### Rusteloos slapen

Juist wanneer je stress in je lichaam voelt of wanneer je geen innerlijke rust kunt vinden, is voldoende nachtrust heel belangrijk. Maar rusteloze benen of innerlijke onrust in je hoofd kunnen voor slaapproblemen zorgen. Je kunt slecht inslapen, je ligt lang wakker of je wordt vaak of te vroeg wakker. Onrustig slapen kan verschillende oorzaken hebben. Maar stress is een van de grootste oorzaken waarom velen slecht slapen.

Hoe kun je ondanks de stress toch aan je rust toekomen? Het kan helpen om voor het slapengaan je zorgen of je piekergedachten van je af te schrijven. En indien mogelijk kun je natuurlijk het beste de oorzaak van stress aanpakken. Ook kun je minder onrustig slapen door in een goed geventileerde en niet te warme kamer te slapen en om niet naar een beeldscherm te kijken vlak voor het slapengaan.

Meer tips om beter te slapen vind je in het artikel:[](https://ruudmeulenberg.nl/stress/slaaptekort-door-stress/) [Stress en slapen? Hier wat tips](https://zorgen-en-stress.netlify.app/blog/2022-03-30-stress-en-slapen/)

### Minder rusteloos en meer rust

Hoe ga je nu het beste om met rusteloosheid? Een rusteloos gevoel kun je niet zomaar wegstoppen of het negeren. Hoe graag je ook van het gevoel af wilt komen, je kunt jezelf moeilijk dwingen om van het ene op het andere moment rust te ervaren. Je lichaam probeert je namelijk iets duidelijk te maken. Je voelt je niet voor niet rusteloos. Lukt het je te achterhalen wat bij jou de onrust veroorzaakt?

Zodra je dat weet, weet je ook wat je moet doen om weer rust te kunnen ervaren. Heb je bijvoorbeeld te veel informatie te verwerken? Of heb je te veel afleiding waardoor je niet gedaan krijgt wat je moet doen? Of heb je simpelweg meer behoefte aan beweging? Doe regelmatig een eerlijk zelfonderzoek. Leer beter naar jezelf en je lichaam te luisteren en je zult zien dat je je minder rusteloos voelt.